# Morfologia-Generativa-e-Linguistica-Computazionale-un-Confronto-tra-Paradigmi-e-Modelli
Tesi di laurea triennale

Lo sviluppo della Grammatica Generativa Trasformazionale, dal suo inizio fino alla metà degli anni Ottanta del secolo scorso, può essere visto nella prospettiva di una
continua evoluzione del componente lessicale. Tale evoluzione è derivata non esclusivamente da considerazioni legate al lessico, ma anche da cambiamenti proposti per
il componente trasformazionale, il componente categoriale e il componente fonologico. Eredità di tale evoluzione fu il nuovo approccio con cui si iniziò a considerare il lessico, non più semplice lista di formativi lessicali, ma componente della grammatica dalla complessa struttura interna e luogo dove avvengono numerosi fenomeni.1 Allo scopo di ricostruire le tappe di tale percorso si ripercorreranno sinteticamente i quadri teorici generali e le criticità in grado di stimolare mutazioni e nuove ipotesi. Il tutto avverrà nella prospettiva di un’analisi comparata tra i modelli di componente morfologico teorici (tappa finale del percorso di emancipazione della morfologia) e i modelli morfologici computazionali. Questi ultimi verranno introdotti attraverso una descrizione del loro orizzonte applicativo, imprescindibile per tutti i modelli che si definiscono ‘computazionali’ e quanto tali orientati al risolvimento di un problema. Nonostante finalità differenti, i modelli teorici e computazionali per la morfologia si sono approcciati e si approcciano alle stesse criticità di fondo. Per questo motivo, ogni passo in avanti compiuto su uno dei due versanti, quello teorico e quello computazionale/applicativo ha inevitabilmente ricadute dirette sull’altro. Si cercherà di evidenziare tale relazione attraverso l’analisi dei modelli per il componente morfologico realizzati secondo entrambe le prospettive.
